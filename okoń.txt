Duże okonie na spinning
 
Dziś przyzwoite okonie widzimy najczęściej przeglądając foldery czy katalogi reklamujące wędkarskie wyjazdy do Skandynawii. Nasze rodzime okonki łowione są najczęściej na mikro gumki uwieszone na bocznym troczku. Najczęściej też te nasze pasiaczki wielkością odpowiadają wielkości gumki, na która się skusiły. Jak łowić duże okonie? Jakie stosować przynęty? Jaką obrać taktykę polowania?


duże okonie na spinning
Duże okonie
Wszyscy, którzy już złowili okonia, wiedzą jak jest drapieżny i żarłoczny. Wiemy też, że najbardziej skuteczna i uniwersalna jest gumka lub mała obrotowa blaszka. Zastanówmy się jak zachowują się większe okonie. Samotne, dzikie ryby, które nie jeden raz widziały już motoroilowe twisterki i srebrne blaszki w rozmiarze 1.

Wyobraźmy sobie okonia, który jest dłuższy niż 30cm. Taka rybka przebywa z kilkoma swoimi bliskimi znajomymi z jednego rocznika. W stadzie okoni tej wielkości najczęściej jest kilka osobników, może 7 może 12 sztuk. Stado dużych okoni wybiera miejsca oddalone od zagrożenia, jakim jest wędkarz. To bywa dziwne, ale już wielokrotnie zaobserwowałem (i nie tylko ja), ze duże okonie wybierają miejsca wydawałoby się dziwne. Autorytety piszą o górkach, dołkach, uskokach dna, czyli typowo książkowych miejscach. Pamiętajmy, ze świat się zmienia - ten podwodny też. I najważniejsza sprawa. Okonie wędkarskich autorytetów nie znają i nie czytają ich publikacji!

Zatem do rzeczy. Kto to jest okoń i gdzie ma swój dom? Gdzie ma stołówkę? Okoń do „dumna” rybka, najczęściej obiera sobie jedno stanowisko usytuowane w bezpośredniej odległości od tzw. zadaszenia. Jeśli popatrzymy na ubarwienie naszego przeciwnika, to rzucą nam się w oczy jego przepiękne ciemne pasy na zielonym lub ciemnozielonym tle. Dlaczego? Duży Okoń przebywa w miejscach zacienionych przez zatopione krzaki, konary, kamienie. I właśnie to jest kluczowe do łowienia okoni. Okoniowe pasy to naturalny kamuflaż. Pasiaki uwielbiają zacienione miejsca. Wybierają, zatem tereny, gdzie takie warunki będą spełnione. Mogą to być zatopione lub naniesione przez wodę konary czy krzaki. Doskonale sprawdzą się też leżące na dnie duże kamienie. Poszukajmy także tam, gdzie jest duża ilość podwodnych roślin.

Jednak wszystkie opisane zasady i miejscówki wezmą w łeb, jeśli obok tych klasycznych stanowisk nie będzie miała schronienia drobna rybka, która jest naturalnym pokarmem dużych okoni. Dobrze jest, jeśli w pobliżu obranego przez nas miejsca będzie stado drobnych płotek, uklejek, czy wzdręg. Jeśli będziemy wiedzieli, że na dnie jest sporo ślizów, kóz a najlepiej raków, prawdopodobnie znaleźliśmy doskonałe całoroczne łowisko okoni. Te ostatnie przysmaki są bardzo ważne, bowiem są zdobyczą wybitnie lubianą przez wszystkie okoniowate. Dzieje się tak, ponieważ od najmłodszego wieku okonie uganiają się za drobnymi skorupiakami żyjącymi na dnie. Wraz ze wzrostem „przechodzą” na podobny, lecz większy pokarm. Duże Okonie polują (tak są nauczone) ze skierowaną lekko ku dołowi głową, bardzo powoli przemieszczając się kilkanaście lub kilkadziesiąt centymetrów nad dnem, patrolując swoje terytorium w poszukiwaniu ofiary.


duże okonie na woblery
Sprzęt na duże okonie na spinning
Znamy już miejsca i wiemy jak zachowuje się duży okoń. Teraz powinniśmy zabrać się do przygotowania naszego ekwipunku. Dla mnie najbardziej istotną sprawą przy łowieniu okoni jest dobór odpowiedniej wędki na okonia. Jestem zagorzałym  przeciwnikiem łowienia na popularne w Polsce wklejaniki i inne ultralajty. Moim zdaniem kije tego typu odbierają nam największą przyjemność w łowieniu dużych okoni. Nigdy bowiem na tego typu wędki nie będziemy mogli docenić w pełni walecznego charakteru i przebiegłości podczas „testowania” przynęty przez pasiaka. Wklejanaka to taki spinningowy feeder, który zamiast dawać stopniowane dawki adrenaliny podczas brania, przenosi te emocje na flakowatą szczytówkę. Okonki na wklejankach zasysają gumkę i holowane są na mocnym, pałkowatym kiju. Nie o to chodzi. Na ryby wybieramy się przecież, aby dać upust naszym myśliwskim zapędom, ale i też po to, aby czuć tę adrenalinę przy każdej rybce.

Moja wędka na okonia to kij o długości między 210cm a 260 cm o bardzo charakterystycznej akcji progresywnej. Jest to typowa dla grubościennych blanków akcja cechująca się tym, że takim kijem dokładnie wyczujemy pracę okonka w twisterze o długości 5cm, a jednocześnie będziemy mogli swobodnie rzucać wahadłówką 15g. Zachęcam zatem do wypróbowania okoniowego kija zbudowanego z jednorodnej węglowej maty. Tak można temat wędki na okonia zacząć jednak nie jest tak prosto. Uniwersalne wędki oczywiście istnieją i choćby nasze kije w grupie Urok są tego przykładem i dowodzą teorii, że uniwersał istnieje. Urok jest w większości przypadków wędką, która ze wszystkimi okoniami i przynętami na dużego okonia sobie poradzi. Są jednak sytuacje gdzie względem techniki i określonych przynęt będziemy wymagali od wędki określonych właściwości i cech które pozwolą nam operować choćby takimi wynalazkami jak czterocalowa jaksłóka na dziesiątce główce. Pamiętajmy że polujemy na okonie minimum 30cm! Łowienie w głębokich jeziorach czy żwirowniach będzie od wędkarza wymagało wybrania nieco innego wędziska, jednak takiego, który spełnia pierwotnie założone zadania. Do cięższego łowienia na koguty okoniowe czy woblery wertykalne świetnie sprawdza się lekkia wędka na sandacza. Tutaj z pomocą przychodzą nam nasze wędki KORD a w szczególności model KO213MLF oraz KO213MLXF.

Nie ma natomiast sensu pisać o kołowrotku, który powinien spełniać podstawowy jeden parametr – musi być niezawodny. Dla wędkarz, którzy jednak potrzebują nieco więcej na ten temat, pzygotowaliśmy specjalny artykuł, w którym znajdziecie wszystko co należy wiedzieć doborze właściwego młynka. Zapraszamy do lektury - kołowrotek na okonia.


duży okoń na spinning
Przynęty na duże okonie
Temat wabików okoniowych został przez nas szeroko opisany w innym artykule na stronie. Zapraszamy do lektury -  przynęty na okonia. Jednak dla naszych potrzeb wyselekcjonowaliśmy kilka podstawowych grup przynęty na dużego okonia. Zwróćcie że nie ma w nich woblerów dużych obrotówek czy jerków. Przyczyną takiego podejścia jest pewien rodzaj uniwersalizmu w doborze przynęty jaki musimy zastosować. Poniżej podstawowe grupy przynęt i kilka sposobów na ich wykorzystanie
Gumy czyli najpopularniejsze w Polsce przynęty
Pamiętacie okoniowe przysmaki? Ślizy, kozy, kiełbie i raki. Starajmy się uzbroić nasze pudełka w tym właśnie stylu. Gumki? Owszem, ale nie te najmniejsze paproszki. Wybierzmy kilka sztuk ciemnych, brązowych, zielonkawych gumek o długości około 7cm. Doskonałe są i bardzo niedoceniane przynęty typu banjo. Dobrze sprawdzają się niewielkie gumki typu worm. Bardzo skuteczne są kopytka 5-7cm. Od tego warto zacząć

Błystki obrotowe na duże okonie
Zawsze będą przynętą najbardziej uniwersalną. Ważne jest jednak, aby były to doskonałe blaszki. Mówi się czasem, ze dobra blaszka nie może być blaszką handlową. Te najlepsze znajdziemy gdzieś pochowane u doświadczonych wędkarzy. Znam wędkarza, który kupuje zawsze trzy rodzaje obrotówek bardzo uznanego producenta w ilości 10 dla każdego typu. Zbiera te łącznie 30 błystek nad wodę i w ciszy każdą z nich misternie testuje. Odkłada potem je na dwie kupki. Jedne do pudełka inne na Allegro. Z 30 blaszek zostawia sobie kilka może 5-6szt. Dziwne? Dla mnie kiedyś tak, ale podczas którejś pstrągowej wyprawy przekonałem się, co znaczy blaszka dobra, a  co „handlowa”. Zatem jakie obrotówki na okonia powinniśmy wybierać? Powiem krótko rozmiar 3-4 klasyczna aglia, ewentualnie collonel long. Najważniejsze, aby blaszka była wyselekcjonowana.

Cykady czyli przynęta na okonia pierwszego wyboru
Niedoceniane ciągle przez wędkarzy. Pewnie, dlatego, że na rynku poza doskonałymi i łownymi przynętami, pojawia się cała masa blaszanych kalectw imitujących przynętę. Złote, grafitowe i srebrne cykady o wadze od 5 do 11 gramów to przynęty znacznie skuteczniejsze od gumek. Sam łowię nimi w najbardziej trudnych miejscach. Ich waga pozwala dotrzeć do bardzo odległych miejsc, a charakter pracy pozwala na dżigowanie na niezwykle krótkich dystansach (czyli tak, jak okonie lubią najbardziej). Dla mnie cykada na okonia to przynęta pierwszego wyboru, na okonie bez cykady się nie wybieram.


Koguty na okonia temat podstawowy na żwirownie i głębokie jeziora
Wyjątkowa i piekielnie skuteczna przynęta na okonie. Szczególnie w głębszej wodzie, dobre koguty na okonia zrobią dla nas najlepsza robotę. Pamiętacie raczki? Mówiłem o nich jako najbardziej pożądanym pokarmie pasiaków. Dobry kogut doskonale imituje raczka, który tuż przed okoniowym pyskiem stroszy szczypce. Po chwili dwoma, trzema skokami ucieka do swojej kryjówki. Wybieraj koguty w barwach naturalnych, tu zasada jest podobna jak przy doborze gumek. Mówiąc całkiem prosto. Załóż na hak raczka z sierści i piórek .

Wahadłówki okoniowe nieco zapomniane ale nadal skuteczne
Piekielnie skuteczna przynęta. Dziś zapomniana i ja się z tego cieszę, bo więcej wielkich okoni pozostanie w wodzie. Wahadłówkę stosuję bardzo często, gdy okonie nie chcą uderzyć w cykady bądź gumki. I tu wahadełkowy trik: najlepsze efekty dają mocno krępowane miedziane lub mosiężne blaszki, które podczas opadu pracują w wielu różnych wariantach. Sprawdź czy masz takie blaszki w pudełkach. Na napiętej żyłce pozwól przynęcie opadać. Powinna wręcz bić lekko w szczytówkę, na chwilę przestawać, zamigotać i lusterkować. Dobrej jakości wahadłówka na okonia nie musi być ani wyjątkowo piękna ani szczególnie mała. Najbardziej uniwersalna wielkość to około 5-6cm.

Woblery wertykalne nasze odkrycie na duże okonie
Przynęty w tej grupie są stare jak świat. Przez amerykanów stosowane jeszcze w latach osiemdziesiątych zeszłego wieku nas odkryte całkiem niedawno przez wędkarzy łowiących bolenie. Ale uwaga! Dobrej jakości i niekoniecznie mały wobler wertykalny to wyjątkowa przynęta, którą możesz w niemal dowolny sposób prowadzić na całej głębokości swojego łowiska. Nie ma znaczenia czy łoisz na dwóch czy dwunastu metrach ta rybka z oczkiem do mocowania agrafki doskonale pracuje w każdej wodzi i ma w sobie szereg cech które bardzo kusza duże okonie do brania.
Dobrej jakości woblery wertykalne prowadzimy na kilka różnych sposobów. Najpopularniejszym jest sprowadzanie, opuszczenie przynęty w okolice zajmowanego stanowiska ryb po czym płynnie ale bez zbędnej agresji podciągamy wobler do siebie. W pauzach kontrolujemy opad. Świetnie i bardzo skuteczne na grube garbusy przynęty. Dziś w naszej ofercie znajdziesz kilka wzorów takich woblerów. Od niewielkich do całkiem sporych. Malowanie stosujemy od naturalnych do bardzo fantazyjnych.


jak łowic duże okonie na spinninh
Jak łowić okonie na spinning
Wybrałeś już miejsce, masz w pudełkach doskonałe przynęty, a w ręku ulubiony, okoniowy kijek. Rozpocznij od gumki w kolorze brązu, czerni i ciemnej zieleni. Postaraj się wrzucić przynętę  obok „okoniowych domów”, czyli na tzw. stołówkę. Jest to miejsce oddalone najczęściej o kilka metrów od podwodnych, zacienionych siedlisk okoni. Jeśli kilkanaście przeciągnięć gumką przez stołówkę nie da efektów przejdź do cykady i obrotówki. Cykadę kładź na dno i płynnymi uniesieniami szczytówki podnoś ja na kilka metrów. Obrotówkę prowadź najwolniej jak pozwoli jej konstrukcja. Pozwól jej czasem zgubić pracę przez dotykanie skrzydełka o dno. To najbardziej skuteczny sposób prowadzenia obrotówki na takim łowisku. Kogucika staraj się prowadzić tak, aby naśladował raczka. Przesuń go kilka centymetrów po dnie, zatrzymaj na chwilę, poderwij go do góry 10 –15 cm i za chwilkę dwa, trzy razy podszarpnij szczytówką.

Na koniec zostaw sobie wahadełko. Z tą przynętą troszkę powinieneś się pobawić. Podnieś ją lekkimi szarpnięciami z dna, poprowadź metr lub dwa i zacznij łowić w opadzie. W ten sposób obłowiliśmy okoniową stołówkę, czyli miejsce, gdzie okonie wychodzą na żer. Koniecznie przetestuj wszystkie przynęty tak, aby ustalić sposób pobierania pokarmu. Jeśli brania były na cykadę podczas odrywania jej od dna, to wielce prawdopodobne, że będą też brania na prowadzone w ten sposób gumki i koguty. Sygnał jest taki, że okoń patroluje dno i poluje na ofiary, które uciekają mu sprzed nosa. Jeśli brania były na wahadełko, łów też na obrotówkę i cykadę prowadzone tuż nad dnem w monotonnym wolnym ruchu.

Schody zaczynają się jednak, gdy brań w stołówce brak. Znaczy to, że okonia tam nie ma i najprawdopodobniej siedzi sobie w swoich zacienionych domach. Osobiście takie łowienie najbardziej lubię. Wymaga, bowiem największego skupienia i czujności. Tu zaczynam od wahadłówki, którą przerzucam domniemane stanowiska ryb, pozwalam opaść jej na dno i prowadzę ją bardzo wolno nad głowami ryb. Co jakiś czas na kilka sekund  zatrzymuje skręcanie. W ten sposób prowadzę też obrotówki i cykady. Jeśli te sposoby zawiodą - a i tak bywa - zabieram się do najbardziej kosztownego łowienia. Wrzucam gumki i koguty w sam środek okoniowych siedlisk. W  głazowiska i podwodne konary. Tam najczęściej udaje złowić się jakiegoś pasiaka. Ale dosłownie 2-4 sztuki. Potem nagle brania ustają. I wiecie, co? Nie szukajcie przynęt, nie zmieniajcie prowadzenia. Ich już tam nie ma. Okonie najczęściej widząc wyciąganego kolegę z wody, słysząc opukiwane konary czy kamienie dostały amoku. Najprawdopodobniej zaczęły wielkie żarcie na stołówce.
A jak tam łowić już wiecie....


duży okoń na spinning
A i jeszcze jedno.  Jak go już złowisz - wypuść go do okoniowego domku!